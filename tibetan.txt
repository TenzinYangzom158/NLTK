༄༅། །འདིར་རྩོམ་པ་པོའི་སྔོན་གླེང་དུ། “ད་ཕན་རང་རེའི་སྤྱི་ཚོགས་ནང་ལབ་གླེང་དཀའ་རྙོག་འདྲ་མིན་བྱུང་ཁོངས་ནས་ཕྲན་བུའི་ཆེ་ཁག་འགའི་བྱུང་རིམ་གནས་ལུགས་དང་། གཞན་ཡང་རང་ཉིད་ཀྱི་ལས་རྒྱུན་རིང་སྐུ་སྒེར་ཡིག་ཚང་དང་འབྲེལ་བའི་བསམ་ཚུལ་རེ་ཟུང་རྒྱུས་མངའ་དཔང་པོའི་ཚུལ་དུ་བརྗོད་བདེ་གོ་སླའི་ཚིག་གིས་ཡིག་ངོ་ཤེས་ཚད་ཐམས་ཅད་ཀྱིས་ནང་དོན་མཁྱེན་རྟོགས་ཐུབ་པའི་རེ་སེམས་བཅངས་ཏེ་ཞོར་འཕྲོས་གསལ་བཤད་དང་བཅས་ཕྱོགས་སྒྲིག་བགྱིས།” ཞེས་གསུངས་འདུག་པ་ལྟར། དཔེ་དེབ་འདིར་༸གོང་ས་མཆོག་གི་མཛད་པ་ཆེ་ཁག་རྣམས་ཚིག་ཉུང་དོན་འདུས་ཀྱི་ལམ་ནས་རྩལ་འདོན་གནང་ཞིང་། དགོས་ངེས་ཅན་གྱི་བྱུང་བ་གནད་ཆེ་ཁག་ལ་ལོ་རྒྱུས་ཀྱི་རྒྱབ་ལྗོངས་དང་། ལོ་ཚིགས། ས་གནས། མི་སྣ། ཡིག་ཚགས་བཅས་ཀྱིས་མཚོན་དཔང་རྟགས་ཚད་ལྡན་གྱི་རྒྱས་བཏབ་འདུག་སྟབས་འདི་ལས་ལྷག་པའི་ཡིག་ཆ་ཁུངས་འཕེར་ཞིག་གནམ་མཐའ་བརྒལ་ཡང་རྙེད་རྒྱུ་དཀའ་སྙམ།